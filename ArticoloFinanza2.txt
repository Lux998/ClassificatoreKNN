Wall Street non decolla, decisivo il G-20 giapponese
Gli indici della borsa americana viaggiano in leggero calo in attesa dell'incontro tra Trump e Xi in tema di dazi commerciali e del discorso di Powell. I prezzi delle case negli Usa continuano a salire così come i beni rifugio a partire da oro e T-bond
Wall Street ha aperto in territorio neutrale la seduta odierna di borsa, con gli investitori che stanno tornando a un atteggiamento cauto dopo il recente rally innescato dalle aspettative su una politica monetaria più accomodante da parte della Federal Reserve. In questo contesto, gli asset considerati beni rifugio, come i titoli di Stato Usa o l'oro, stanno guadagnando terreno in modo significativo.

L'indice Dow Jones sta avanzando dello 0,06%, mentre l'S&P 500 sta cedendo lo 0,02%. E il Nasdaq Composite sta leggedermente perdendo (-0,07%) in attesa del discorso del presidente della Fed, Jerome Powell, atteso per questa sera.

Il mercato resta poi in attesa di sapere se il G-20 di Osaka, e in particolare l'incontro bilaterale tra Trump e Xi Jinping, alleggeriranno il clima sul commercio globale. "Speriamo che prima del meeting vengano diffuse alcune indiscrezioni in grado di orientare il sentiment sui progressi che ci si può aspettare dall'incontro tra i due leader", commenta Tom Block, Washington policy strategist di Fundstrat Global Advisors.

Il rally della scorsa settimana è stato avviato dalla posizione più accomodante delle due principali banche centrali globali, la Fed e la Bce, che si sono dette pronte a intervenire per supportare l'economia. Inoltre, la notizia che il presidente Usa Donald Trump e il leader cinese Xi Jinping si incontreranno a margine del G-20 di Osaka venerdì ha sostenuto il sentiment.

"La prudenza è giustificata, dato che non sarà facile per Pechino e Washington arrivare a una tregua questa settimana", commenta Kenneth Broux, senior strategist di Societe Generale , secondo cui "il pericolo è che tutto finisca con un peggioramento dei toni e un aumento dei dazi al 25% su tutte le importazioni cinesi negli Usa, che provocherebbe un ribaltamento del sentiment di mercato positivo".

Dopo la corsa delle ultime sedute della scorsa settimana, la giornata di ieri "ha visto un contesto più cauto", commenta Jim Reid, strategist di Deutsche Bank , secondo cui "una mancanza di notizie significative, una certa fatica del mercato e l'attesa per il G-20 hanno giocato un ruolo nel contesto prudente".

Sul fronte macro, i dati sul mercato immobiliare si mantengono su un trend di crescita, sebbene in lieve rallentamento. L'indice S&P/Case-Shiller dei prezzi delle case nelle 20 maggiori città degli Usa è salito dello 0,8% a livello mensile e del 2,5% a livello tendenziale ad aprile. L'indice riferito alle 10 maggiori città è inoltre aumentato dello 0,8% e del 2,3%.

Oggi il Conference Board statunitense diffonderà i dati sulla fiducia dei consumatori americani a giugno. La lettura "dovrebbe mostrare un calo a 129 punti dal livello molto elevato a 134,1 toccato a maggio", commentano gli strategist di Unicredit , sottolineando come "il calo degli indici azionari e il debole rapporto sul mercato del lavoro probabilmente contribuiranno alla flessione". Tuttavia, sottolineano gli esperti, seppure in diminuzione, il dato "resterebbe vicino a livelli storicamente molto alti".

Intanto, a livello valutario, il cambio euro-dollaro sta trattando a 1,1389. Mentre, sull'obbligazionario, il rendimento del T-Note a due anni sta sta trattando all'1,736%, quello del decennale all'1,99%.