Decisione Commissione Ue su Italia il 2 luglio, lo spread sale e Milano scende
Il ministro dell'Economia, Tria, non vede ostacoli per un accordo con l'Europa per evitare la procedura sul debito. Lo spread Btp/Bund va oltre 250 punti dopo che il Tesoro ha emesso 2,25 mld della quinta tranche del Ctz scadenza 2021 a un rendimento in calo allo 0,431%. Discreta la domanda. Effetto Olimpiadi invernali su Buzzi Unicem, Risanamento e Salini. Male le banche e Tim
Le tensioni crescenti tra Usa e Iran continuano a deprimere i mercati europei in attesa del G20 di Osaka e del vertice tra il presidente Usa, Donald Trump, e il leader cinese, Xi Jinping, sulla guerra commerciale. A Milano l'indice Ftse Mib cede lo 0,49% a 21.179 punti, Parigi arretra dello 0,16% e Francoforte dello 0,10% e Londra dello 0,28%.

Sul mercato valutario, il dollaro è sempre in calo con l'euro che si conferma a ridosso della soglia psicologica di 1,14 a 1,1382 dollari, mentre storna il prezzo del petrolio, dopo i forti rialzi della scorsa settimana. Il Brent scambia a 63,78 dollari (-0,62%) e il Wti a 57,64 dollari al barile (-0,47%). Lo spread Btp/Bund sale a quota 252 punti base dopo l'asta di Ctz e Btp-i e anche se il ministro dell'Economia, Giovanni Tria, non vede ostacoli per un accordo con l'Europa per evitare la procedura sul debito.

"Per un'economia a zero crescita, un deficit al 2,1% per l'anno in corso rappresenta una politica fiscale più che prudente", ha aggiunto Tria, dicendosi "ottimista". Per il futuro l'idea è di mantenere il deficit basso e continuare con l'obiettivo di ridurre il debito non attraverso aumenti delle tasse, ma attraverso la riduzione della spesa corrente: "questo è l'impegno con il Parlamento e stiamo lavorando per mantenerlo nella prossima Legge di bilancio". Tria ha poi rivendicato "una gestione prudente della finanza pubblica. Su queste basi riteniamo di essere sostanzialmente con linea con le regole fiscali europee". Per fortuna, ha precisato, che la politica monetaria sta ritornando più accomodante. "Ma anche la politica europea dovrebbe essere di sostegno alla crescita coerentemente con la Bce", ha concluso, Tria affrontando il nodo della necessità di "un coordinamento tra politica monetaria e politica fiscale europea".

La Commissione europea ha discusso oggi di nuovo il caso Italia e della procedura per violazione della regola di riduzione del debito e ha deciso di tornare sulla questione la prossima settimana. I commissari si riuniranno il 2 luglio a Strasburgo. Il vicepresidente, Valdis Dombrovskis, e il commissario, Pierre Moscovici hanno informato gli altri commissari della situazione del negoziato con il governo italiano a questo stadio. "E' stato fatto il punto della discussione in corso", ha detto il portavoce della Commissione. Il 2 luglio la Commissione Ue dovrebbe prendere la decisione se lanciare o meno la procedura.

Intanto il Tesoro italiano stamani ha emesso 2,25 miliardi della quinta tranche del Ctz scadenza 29/06/2021 spuntando un rendimento pari allo 0,431%, in diminuzione di 39 centesimi rispetto all'asta del mese precedente. Discreta la domanda pari a 3,55 miliardi di euro, con un rapporto tra domanda e offerta pari a 1,58.

Inoltre ha assegnato 1 miliardo di Btp a 10 e 30 anni indicizzati all'inflazione dell'area dell'euro: la 24ma tranche del Btp-i scadenza 15/05/2028 è stata collocata con un rendimento lordo dell'1,32% (-54pb) per 648 milioni, mentre la 28ma tranche del Btp-i scadenza 15/09/2041 è stata emessa con un rendimento lordo del 2% per un importo pari a 352 milioni.

Molto sostenuta la domanda, con il rapporto di copertura che è stato pari a 2,48 per il primo titolo e a 2,58 per il secondo. Giovedì 26 andranno in asta tra 4,75 e 6 miliardi, suddivisi nelle nuove tranche del Btp cinque anni luglio 2024 cedola 1,75% (tra 1,75 e 2,25 miliardi) insieme a 2,25/2,75 miliardi del decennale agosto 2029 3% e un importo tra 750 milioni e un miliardo del Ccteu gennaio 2025.

"L'asta di oggi portata a termine dal Mef ha registrato un ottimo risultato", ha commentato un operatore all'agenzia MF-Dow Jones, sottolineando come "la caccia ai rendimenti in un contesto di tassi negativi ha garantito la domanda e le aspettative di nuovi stimoli da parte della Bce hanno fatto scendere i tassi in modo significativo". I titoli a breve scadenza come il Ctz "sono i più influenzati dalle variazioni di outlook sui tassi nominali", ha osservato l'esperto, avvertendo però come i titoli italiani "difficilmente faranno progressi" in vista del collocamento di Btp di giovedì e con l'incertezza della procedura di infrazione Ue ancora in campo. 

Sul listino milanese continua a correre Risanamento (+5,48%) che festeggia la vittoria delle Olimpiadi per Milano-Cortina nel 2026. Di riflesso salgono anche Buzzi Unicem  (+2,07%) e Salini Impregilo  (+3,88%). Deboli, viceversa, i bancari con Bper Banca  (-1,74%), Ubi (-1,53%) e Unicredit  (-0,88%). Giù pure Tim  (-2,10%). Contengono le perdite le utility come Snam  (-0,35%). Segno più, infine, per una manciata di titoli come StM  (+0,43%), Cnh Industrial (+0,45%), RECORDATI  OPA&codicestrumento=2ae">Recordati  (+0,80%) e FinecoBank  (+0,49%).