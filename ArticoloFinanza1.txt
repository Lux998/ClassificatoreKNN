Mps, Widiba non è in vendita né verrà quotata
Così l'ad dell'istituto senese, Morelli, a margine della presentazione della banca online del gruppo, certo che l'eventuale procedura di infrazione da parte dell'Ue nei confronti dell'Italia non complicherà l'uscita dal capitale di Mps da parte dello Stato (contatti con il Mef continui). Si punta a superare il target 2019 di riduzione dei Npl, diverse le manifestazioni di interesse
Per l'uscita dal capitale di Mps  da parte dello Stato "ci sono varie strade che possono essere avviate, ma le valutazioni dipendono dall'azionista". Così l'ad dell'istituto senese, Marco Morelli, a margine della presentazione di Widiba, la banca online del gruppo. "Contatti col nostro azionista ne abbiamo per ovvie ragioni in continuazione, dopo di che il piano lo devono presentare loro e quindi aspettiamo che loro lo presentino", ha proseguito, ricordando che c'è un obbligo formale di dover presentare da parte del Mef un piano entro fine anno per l'uscita dal capitale che dovrebbe avvenire entro il 2021.

E l'eventuale procedura di infrazione da parte dell'Ue nei confronti dell'Italia non dovrebbe affatto complicare la situazione. "Sono due cose completamente sganciate", ha chiarito. Infatti, il piano negoziato con la Commissione Europea "è una cosa che cammina in modo assolutamente autonomo. È stato fatto due anni fa, è ovvio che il contesto fosse completamente diverso e che ci fossero presupposti e attese su quello che sarebbe stato lo sviluppo del sistema produttivo, dei consumi, della crescita del pil in Italia molto diverso da quello che viviamo oggi. Queste sono valutazioni che vengono fatte in modo completamente separato".

Più in generale, sulle prospettive del consolidamento, Morelli ha spiegato che "il nostro sistema bancario è molto polverizzato. Ci sono due grosse banche e un gruppo di banche di medie dimensioni: la riflessione che io ho fatto col mio cda e che chiaramente ho esternato al mio azionista è di valutare, nel medio e lungo termine, quanto sia sostenibile un modello di banca tipo quello del Monte dei Paschi  e se queste dimensioni consentano di fare investimenti e di crescere su tutto quello che è il new banking e su tutte le iniziative che devono fare le banche come le nostre per spingere sul digitale, investendo tanto sulla riformazione delle persone".

Secondo il top manager "c'è un tema di capacità di investimento e di capacità di generare capitale, di remunerare chi investe in strumenti di banche come queste. Per me la dimensione è un tema assolutamente rilevante". Mentre sul funding, Morelli ha osservato che "riusciamo ad andare sul mercato nella misura in cui c'è una finestra agibile e andare sul mercato non vuol dire mettere a repentaglio il conto economico, ovvero pagare oltre una certa soglia. Quando ci sono finestre, come abbiamo fatto col covered bond a inizio anno, andiamo sul mercato".

Certo che le turbolenze del mercato e le tensioni sul debito sovrano hanno reso il funding più costoso per le banche italiane. Nell'ultimo anno per gli istituti si è rivelato particolarmente complesso rifinanziarsi. Il consiglio di amministrazione della banca senese ha recentemente licenziato il funding plan strategico per il triennio 2019-2021, un documento che risponde ad alcune puntuali richieste avanzate dalla Bce in sede Srep. Dopo il Tier 2 da 750 milioni collocato a inizio 2018, in autunno l'istituto aveva sondato gli investitori per l'emissione di un secondo strumento da circa 200 milioni di euro, ma l'operazione non è andata in porto proprio per il rendimento a doppia cifra richiesto dal mercato.

Invece, il management di Mps  punta a superare i target 2019 di riduzione dei crediti deteriorati. In particolare, l'obiettivo è di arrivare a cedere entro fine anno un ammontare di unlikely to pay (inadempienze probabili) pari a 2 miliardi di euro. "Ci sono diverse manifestazioni di interesse ogni volta che mettiamo in vendita una parte del nostro stock di npl", ha confermato il numero uno della banca. "Noi abbiamo una procedura che abbiamo raccontato tante volte, di dismissione, di riduzione di non performing e questo fa parte del piano", ha rammentato. "Cercheremo di andare oltre gli obiettivi del 2019". La tempistica sarà in linea con le altre operazioni già fatte.

Quanto a Widiba è un asset strategico per Mps . "Per noi Widiba è un centro di eccellenza in tutta quella che è la sperimentazione del new banking e delle nuove iniziative di contatto col cliente. Capacità di proporre delle cose diverse in un modo diverso. Per me e per noi è un asset strategico, anche se abbiamo mille paletti e restrizioni". Insomma, Widiba è un'altra delle testimonianze di come nonostante tutto "siamo riusciti a tirare fuori delle belle idee". La società, comunque, "non è in vendita" e non si vuole quotarla: "Widiba va avanti con il piano che abbiamo tracciato e l'intenzione del gruppo è di valorizzarla all'interno del gruppo stesso", ha concluso Morelli. A Piazza Affari al momento il titolo Mps  cede lo 0,76% a quota 1,044 euro.