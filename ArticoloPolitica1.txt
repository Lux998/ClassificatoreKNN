Lega e M5S, tutti i «quasi ultimatum» arrivati in Consiglio dei ministri
La gestione del Ponte Morandi di Genova dopo il crollo, il cantiere Tav, l’autonomia regionale, il caso del sottosegretario Siri. Quando il rischio crisi deve superare i vertici di Palazzo Chigi
Dopo il giuramento
Il governo guidato da Giuseppe Conte ha finora vissuto numerose fasi con scontri e divergenze tra le forze di maggioranza, M5S e Lega. Dopo il giuramento del primo giugno 2018, a seguito di tre mesi molto tormentati per riuscire a formare un esecutivo, il lavoro dei ministri e del premier ha dovuto affrontare nodi che in qualche caso hanno portato a Consigli dei ministri cruciali. In alcune situazioni si è arrivati alla resa dei conti all’interno di specifici vertici formali, diventando dei quasi ultimatum nel tentativo di dirimere la contrapposizione tra Carroccio e Cinque Stelle. Ogni volta sul precipizio di una possibile caduta del governo.
Ponte di Genova
In estate, M5S e Lega affrontano alcune frizioni politiche, come la nomina del cda e del presidente della Rai, poi affidata a Marcello Foa. Ma se in questo caso il cdm non ha le caratteristiche del quasi ultimatum, diverso è a proposito della vicenda del crollo del Ponte Morandi di Genova avvenuta il 14 agosto. Il giorno successivo si svolge alla Prefettura di Genova il 15esimo Consiglio dei ministri, che delibera la dichiarazione dello stato d’emergenza e lo stanziamento di cinque milioni di euro da destinare ai primi interventi e all’avvio delle attività di soccorso e di assistenza alla popolazione colpita e degli interventi più urgenti. Il 18 agosto sono stati poi aggiunti altri 28 milioni e 470 mila euro. Ma subito M5S e Lega si dividono su come intervenire, come finanziare, chi scegliere come commissario. Dopo un tormentato iter, a metà settembre, viene approvato il decreto Genova che prevede che le spese per la ricostruzione del nuovo ponte saranno a carico di Autostrade, stanziando 30 milioni l’anno fino al 2029 in caso la società non dovesse rispettare l’impegno o dovesse ritardare i pagamenti. Viene scritto «salvo intese» e si comprende come il cdm sia stato un passaggio decisivo per gli equilibri governativi. Non c'è crisi ma lo scontro rimane. I Cinque Stelle, tra l’altro, non vogliono Giovanni Toti, governatore della Liguria, come commissario. Nel decreto non si menziona a chi spetterà la ricostruzione del ponte. Sono previsti aiuti e sostegni, anche sul fronte della tassazione, ai cittadini del capoluogo ligure, e in particolare a sostegno di chi ha perso la casa o ha dovuto abbandonarla. Risorse anche per il trasporto locale (poco più di 40 milioni totali) e per gli autotrasportatori che hanno subito forti disagi in conseguenza del crollo del ponte e delle difficoltà notevoli sulla viabilità.
La Tav
Nell’autunno 2018 aumentano i temi su cui M5S e Lega si dividono. Per esempio sulla Tap, il gasdotto che dovrebbe attraversare l’Adriatico: da una parte la Lega pro grande opera, dall’altra il Movimento 5 Stelle e la sua anima ambientalista. O sulla cannabis, la proposta del Movimento 5 Stelle a favore della legalizzazione viene prima stoppata dal ministro della Famiglia, il leghista Fontana, e poi dal vice premier Salvini. O ancora, in parte, sui migranti, dove Roberto Fico, presidente della Camera, non ha mai nascosto la propria opinione molto portata all’accoglienza creando problemi all’esecutivo ma anche al leader del M5S. Tuttavia, è sulla Tav, l’alta velocità Torino-Lione alla quale i grillini sono del tutto allergici ma per la quale i leghisti fanno non solo in tifo ma la sostengono al punto da scendere in piazza con il movimento Sì Tav, che lo scontro sale ai massimi livelli. Il Carroccio vuol far partire i bandi per i lavori, mentre i Cinque Stelle sono per bloccare l’opera. L’8 marzo Salvini minaccia la crisi di governo, sconfessando lo stesso premier Conte che poche ore prima aveva escluso un possibile precipitare della situazione. Si succedono vertici e viene convocato un cdm ad alta tensione. Alla fine il premier Conte prende tempo e dice: «L’eventuale avvio dei capitolati di gara è differito ai prossimi mesi e potrà avvenire solo in presenza di un consenso dei governi italiano e francese. La Telt quest’oggi ha dato il via libera alla mera attività di presentazione delle candidature da parte delle imprese, senza oneri a carico dello Stato italiano». In una nota di Palazzo Chigi si legge che «saranno necessari ulteriori incontri non essendoci un accordo finale. Sono emerse criticità che impongono una interlocuzione con gli altri soggetti partecipi del progetto, al fine di verificare la perdurante convenienza dell’opera».
L’Autonomia regionale
È il 14 febbraio 2018 quando viene convocato il Consiglio dei ministri sull’autonomia regionale. Il cdm mira a condurre a un accordo sull’autonomia differenziata di Lombardia, Veneto ed Emilia Romagna. Il percorso è avviato ma restano dei problemi. È un tema infatti che divide le due forze di maggioranza. Più volte si evoca e si evocherà la crisi dell’esecutivo. Le distanze tra M5S e Lega restano del resto marcate e vertono su due punti. Nel primo, i Cinque Stelle premono affinché il Parlamento abbia un ruolo centrale; l’intesa, una volta ottenuto il via libera del governo, non può essere blindata; le Camere devono essere coinvolte in maniera adeguata nell’iter di approvazione. Nel secondo, si dice sì al processo di autonomia soltanto a patto che questo sia solidale e cooperativo. Il trasferimento di funzioni, è il ragionamento del M5S, non può e non deve essere un modo per sbilanciare l’erogazione di servizi essenziali a favore delle regioni più ricche. Quindi, no a un contesto in cui ci sono cittadini di serie A e cittadini di serie B. La Lega, che dell’autonomia ha fatto una bandiera politica, attacca la posizione degli alleati di governo e denuncia più volte il loro ostruzionismo.
Caso Siri
Mercoledì, al Consiglio dei ministri, l’ultimatum sul destino del governo Conte riguarda il caso del sottosegretario leghista Armando Siri, accusato dalla Procura di Roma di corruzione per aver avuto in promessa o ricevuto 30 mila euro da parte dell’imprenditore Paolo Arata al fine di sostenere interventi legislativi in favore dell’eolico. Matteo Salvini ha finora difeso a spada tratta Siri, sostenendo che essere indagati è troppo poco per pretendere le dimissioni del collega, mentre Luigi Di Maio e il M5S spingono al contrario per la revoca del sottosegretario. Il premier Conte si è schierato dalla parte della revoca. La possibile crisi di governo è evocata da più parti. Si vedrà se l’atteso cdm si rivelerà il consueto quasi ultimatum.